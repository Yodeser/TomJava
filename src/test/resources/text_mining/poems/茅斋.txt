闲亭照白日，一室罗古今。偶焉此栖迟，抱膝悠然吟。吟罢有余适，散瞩复披襟。时开玉怀卷，或弹珠柱琴。檐树吐新花，枝头语珍禽。花发饶冶色，禽鸣多姣音。色冶眩春目，音姣伤春心。夕阳下虞渊，寂莫还空林。清光复相照，片月西山岭。东园桃李姿，是妾嫁君时。燕婉为夫妇，相爱不相离。良人忽远征，妾独守空帏。忧来恒自叹，冀死魂追随。又念妾死时，谁制万里衣？幸有双鲤鱼，拟为寄君辞。终日不成章，含泪自封题。君若得鲤鱼，剖鱼开素书。但看行中字，一一与泪俱。