地涌西山脉，名标禁御泉。百层飞作雨，万顷汇成渊。润下终归海，源高却自天。萦烟来树杪，带雪落云边。隐见瑶光曳，琤苁佩响传。红栋桥宛转，乌榜棹洄沿。星汉随湾泻，楼台倒影鲜。蛟龙蟠翠岛，雁鹜起琼田。镜面晶荧合，珠痕荡漾圆。翠流初放荇，娇拥半开莲。睿赏悬孤鉴，馀波溢九璇。那居真有庆，鱼藻在诗篇。